---
title: "Chi sono"
description: ""
featured_image: '/images/gohugo-default-sample-hero-image.jpg'
menu:
  main:
    weight: 1
---
## Chi sono? Non ve lo dirò.

In parte perché non lo so neppure io. Per quanto dedichi del tempo a scrutare dentro me stesso, dentro le mie emozioni e le mie identificazioni, sento che c’è sempre qualcosa che mi sfugge; il che equivale a dire che c’è sempre qualcosa da continuare a indagare. In fondo è un bene che sia così.

In parte perché non mi sento abbastanza bravo con le parole. Io sono moltitudini (come tutti del resto), un magma cangiante su uno zoccolo di pietra più solida. Ci vorrebbe un poeta o un romanziere per restituire al lettore in modo forse adeguato i dettagli fondamentali della mia psiche. Non ne sono capace.

In parte perché non vedo la necessità di parlare della mia persona oltre a quello che comunque di me traspare dalla lettura degli articoli.

In parte, anzi in partissima, perché non tollero l’idea di descrivere me stesso a degli sconosciuti, e in assenza di un dialogo.
Ho creato questo sito per condividere le mie riflessioni con un maggior numero di persone rispetto a quelle che possono leggere una rivista soltanto cartacea come è Pegaso, il quadrimestrale in cui la maggior parte di queste è stata pubblicata. E anche per permettere ad amici e conoscenti di accedere agli articoli in modo facile.

Ci sono delle idee, in questi testi, su cui si può essere d'accordo oppure no; oppure che possono essere in parte proprio sbagliate, ma la cosa non mi preoccupa. Mi piacerebbe una loro maggior diffusione perché ho constatato che suscitano dibattiti interessanti; fanno riflettere, così come ho dovuto riflettere io (e studiare) per tirarle giù. Generano dialoghi.

Amo il dialogo che coinvolge tutti i sensi, cosa possibile solo in presenza fisica delle persone. Altrimenti si perdono una quantità di “armonici naturali”, come accade se si ascolta una sinfonia sullo smartphone invece che dal vivo in teatro. Gli sguardi, i profumi, i gesti, i contatti fisici, i silenzi, la postura del corpo, i rumori di fondo, il ritmo di tutto ciò: un dialogo ricco non può farne a meno e permette una vera comunicazione. Non desidero niente di meno di una comunicazione vera.
Nella sezione *Gli articoli* si trovano gli scritti principali pubblicati su Pegaso.

Nella sezione *Laboratorio* ho inserito i due testi che ho scritto per fondare il “Laboratorio arte del vivere”, da me ideato. Sono anch’essi collegati alla ricerca esistenziale, e in particolare allo sviluppo di relazioni profonde fra le persone.
Vi è infine una sezione chiamata *Miniature*, dove si trovano brevi articoli di una quindicina di righe apparsi anch’essi su Pegaso, e un minuscolo *Manuale degli scacchi per pigroni*.

Per commenti e critiche, trovate il mio indirizzo [email](mailto:info@lorenzoscarpelli.eu) . Se poi questo sito genererà qualche incontro, ben venga.
